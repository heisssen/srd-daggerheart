# ПРОСТІЙ

Між сутичками та випробуваннями загін може влаштувати **відпочинок**, аби відновити витрачені сили й ресурси та зміцнити взаємини. Під час відпочинку кожен ПГ може здійснити до двох ходів простою.

Коли загін вирішує відпочити, він має обрати між коротким та тривалим відпочинком. Якщо загін тричі поспіль обирає короткий відпочинок, наступний відпочинок обов’язково має бути тривалим.

Якщо **короткий відпочинок** переривається (наприклад, атакою супротивника), персонажі не отримують його переваг. Якщо ж **тривалий відпочинок** переривається, персонажі отримують лише переваги короткого відпочинку.

**Короткий відпочинок** триває достатньо, аби загін міг перевести дух — приблизно годину ігрового часу. Кожен гравець може безкоштовно перерозподілити карти доменів між своїм боєкомплектом та сховищем, а потім двічі обрати дію зі списку ходів простою (дозволяється обирати той самий хід двічі):

- **Загоїти Рани:** Відновіть 1d4 + Тир Пунктів Здоров'я собі або союзнику.
- **Зняти Стрес:** Зніміть 1d4 + Тир Стресу.
- **Полагодити Обладунки:** Відновіть 1d4 + Тир Комірок Броні на своїх обладунках або обладунках союзника.
- **Підготуватися:** Опишіть, як ви готуєтеся до майбутніх викликів, а потім отримайте одну Надію. Якщо ви вирішите Готуватися разом з одним чи кількома членами вашого загону, кожен із вас отримує 2 Надії.

**Наприкінці короткого відпочинку** всі особливості чи ефекти з обмеженою кількістю використань за відпочинок поновлюються, а ті, що діяли до наступного відпочинку, припиняють свою дію.

**Тривалий відпочинок** — це час, коли персонажі облаштовують табір та відпочивають або сплять протягом кількох годин ігрового часу. Кожен гравець може безкоштовно перерозподілити карти доменів між своїм боєкомплектом та сховищем, а потім двічі обрати дію зі списку ходів простою (дозволяється обирати той самий хід двічі):

- **Залікувати Всі Рани:** Відновіть усі Пункти Здоров'я собі або союзнику.
- **Зняти Увесь Стрес:** Зніміть увесь Стрес.
- **Повністю Полагодити Обладунки:** Відновіть усі Комірки Броні на своїх обладунках або обладунках союзника.
- **Підготуватися:** Опишіть, як ви готуєтеся до пригод наступного дня, а потім отримайте одну Надію. Якщо ви вирішите Готуватися разом з одним чи кількома членами вашого загону, кожен із вас отримує 2 Надії.
- **Працювати над Проєктом:** За згодою МГ, ПГ може займатися довгостроковим проєктом, наприклад, розшифровкою стародавнього тексту чи створенням нової зброї. Коли персонаж вперше береться за новий проєкт, призначте йому відлік. Щоразу, як ПГ здійснює хід «Працювати над Проєктом», він або автоматично просуває відлік свого проєкту, або робить кидок дії для його просування (на розсуд МГ).

Наприкінці тривалого відпочинку всі особливості чи ефекти з обмеженою кількістю використань за відпочинок або за тривалий відпочинок поновлюються, а ті, що діяли до наступного відпочинку або до наступного тривалого відпочинку, припиняють свою дію.

## НАСЛІДКИ ПРОСТОЮ

Під час короткого відпочинку МГ отримує 1d4 Страху. Під час тривалого відпочинку він отримує Страх у кількості 1d4 + кількість ПГ, а також може просунути обраний ним **довгостроковий відлік**.