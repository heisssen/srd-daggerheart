# РОДИ

**Роди (Ancestries)** представляють родовід вашого персонажа, що впливає на його зовнішність та доступ до унікальних умінь. Цей розділ описує кожен рід у світі Daggerheart та риси, що загалом притаманні його представникам; однак, кожен гравець сам вирішує, наскільки його персонаж відповідає «типовому» чи «середньостатистичному» образу свого роду.

У Daggerheart термін «народ» охоплює всі походження, адже індивіди будь-якого родоводу мають унікальні риси, культуру та власну особистість.

Деякі роди описуються як **«гуманоїди»**. Це не вказує на генетичну спорідненість із «людьми», які є окремим родом у Daggerheart. Натомість, цей термін стосується набору фізичних ознак, знайомих людям з їхньої власної анатомії, таких як двоноге пересування, пряма постава, риси обличчя тощо. Ці ознаки варіюються залежно від роду та індивіда, проте термін «гуманоїд» все ж слугує зручною точкою відліку.

Базовий набір правил включає такі роди: Кланкер, Дракона, Дворф, Ельф, Фейрі, Фавн, Фірболг, Фунгріл, Галапа, Гігант, Гоблін, Гафлінг, Людина, Інферніс, Катарі, Орк, Ріббет, Сіміанець та Змішаний Рід.

#### ОСОБЛИВОСТІ РОДУ

Кожен рід дарує дві **особливості роду**. Хоча деякі з них нерозривно пов'язані з анатомією певного роду, саме гравці визначають фізичний вигляд своїх персонажів. Обговоріть із МГ, як адаптувати будь-які риси, що маються на увазі, але не зовсім відповідають вашій задумці персонажа.

Якщо ви бажаєте створити персонажа, що поєднує риси кількох родів, зверніться до розділу «Змішаний Рід».

**18 Родів:**

- [Кланкер](../ancestries/Clank.md)
- [Дракона](../ancestries/Drakona.md)
- [Дворф](../ancestries/Dwarf.md)
- [Ельф](../ancestries/Elf.md)
- [Фейрі](../ancestries/Faerie.md)
- [Фавн](../ancestries/Faun.md)
- [Фірболг](../ancestries/Firbolg.md)
- [Фунгріл](../ancestries/Fungril.md)
- [Галапа](../ancestries/Galapa.md)
- [Гігант](../ancestries/Giant.md)
- [Гоблін](../ancestries/Goblin.md)
- [Гафлінг](../ancestries/Halfling.md)
- [Людина](../ancestries/Human.md)
- [Інферніс](../ancestries/Infernis.md)
- [Катарі](../ancestries/Katari.md)
- [Орк](../ancestries/Orc.md)
- [Ріббет](../ancestries/Ribbet.md)
- [Сіміанець](../ancestries/Simiah.md)

## ЗМІШАНИЙ РІД

Родини у світі Daggerheart такі ж неповторні, як і народи та культури, що його населяють. Зовнішність та здібності будь-кого можуть визначатися кровними зв'язками, магією, оточенням чи безліччю інших чинників.

Якщо ви вирішили, що ваш персонаж є нащадком кількох родів і бажаєте механічно відобразити це в грі, дотримуйтесь наступних кроків:

1.  **Визначте поєднання родів**
    Обираючи рід під час створення персонажа, запишіть у розділі «Походження» на аркуші персонажа, як саме ваш персонаж себе ідентифікує. Наприклад, якщо ваш персонаж має коріння як гоблінів, так і орків, ви можете використати гібридний термін на кшталт «гоблін-орк», вказати лише той рід, з яким він себе більше ототожнює (наприклад, «гоблін» або «орк»), або ж вигадати зовсім нову назву, скажімо, «зубань».

2.  **Оберіть особливості роду**
    Разом із МГ оберіть дві особливості з тих родів, що складають родовід вашого персонажа. Ви маєте обрати першу особливість від одного роду, а другу — від іншого. Запишіть їх на окремій картці, яку зможете тримати разом з іншими картами або поруч з аркушем персонажа.

> *Наприклад, створюючи гобліна-орка, ви можете взяти особливості «Впевнена Хода» та «Ікла» або «Стійкість» та «Чуття Небезпеки». Ви не можете взяти одночасно «Впевнену Ходу» та «Стійкість», оскільки обидві ці особливості є першими в списку на відповідних картах родів.*

Ваш персонаж може мати в родоводі більше двох родів, але ви все одно обираєте особливості лише з двох. Додаткові роди можна відобразити через його зовнішність чи передісторію.