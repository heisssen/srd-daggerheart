# ПІДВИЩЕННЯ РІВНЯ

Ваша група підвищує рівень щоразу, коли МГ вирішує, що ви досягли значущого сюжетного етапу (зазвичай це відбувається приблизно кожні 3 сесії). Усі члени групи підвищують рівень одночасно.

У Daggerheart 10 рівнів ПГ, поділених на 4 тири:

> **→ Тир 1** охоплює лише 1-й рівень.
> **→ Тир 2** охоплює рівні 2–4.
> **→ Тир 3** охоплює рівні 5–7.
> **→ Тир 4** охоплює рівні 8–10.

Ваш тир впливає на ваші пороги шкоди, досягнення тиру та доступ до просувань.

## КРОК ПЕРШИЙ: ДОСЯГНЕННЯ ТИРУ

Отримайте всі належні **досягнення** тиру:

- На 2-му рівні ви отримуєте новий Досвід із модифікатором +2 та назавжди збільшуєте своє Володіння на 1.
- На 5-му рівні ви отримуєте новий Досвід із модифікатором +2, назавжди збільшуєте своє Володіння на 1 та можете скинути позначки з усіх раніше зазначених характеристик.
- На 8-му рівні ви отримуєте новий Досвід із модифікатором +2, назавжди збільшуєте своє Володіння на 1 та можете скинути позначки з усіх раніше зазначених характеристик.

## КРОК ДРУГИЙ: ПРОСУВАННЯ

Оберіть будь-які два **просування** з вашого поточного тиру або нижчих тирів, що мають принаймні одну вільну комірку. Варіанти з кількома комірками можна обирати неодноразово. Обираючи просування, позначте одну з його комірок.

- *Коли ви обираєте **збільшити дві незазначені характеристики** та позначити їх:* Оберіть дві характеристики, які ще не були позначені, та отримайте до них постійний бонус +1. Ви не зможете знову збільшувати ці характеристики до досягнення наступного тиру (коли досягнення тиру дозволить вам зняти ці позначки).
- *Коли ви обираєте **назавжди додати 1 або більше комірок Пунктів Здоров'я:*** Обведіть контур наступного вільного прямокутника в розділі Пунктів Здоров'я на вашому аркуші персонажа ручкою або перманентним маркером.
- *Коли ви обираєте **назавжди додати 1 або більше комірок Стресу:*** Обведіть контур наступного вільного прямокутника в розділі Стресу на вашому аркуші персонажа ручкою або перманентним маркером.
- *Коли ви обираєте **покращити Досвід:*** Отримайте постійний бонус +1 до одного з ваших Досвідів.
- *Коли ви берете **додаткову карту домену:*** Ви можете обрати додаткову карту домену вашого рівня або нижче з доменів, доступних вашому класу. Якщо ви маєте кілька класів, натомість ви можете обрати карту рівня, що не перевищує половину вашого загального рівня, з домену, обраного для мультикласу.
- *Коли ви обираєте **збільшити своє Ухилення:*** Отримайте постійний бонус +1 до вашого Ухилення.
- *Коли ви обираєте **взяти покращену карту підкласу:*** Візьміть наступну карту для вашого підкласу. Якщо у вас є лише карта основи, візьміть карту спеціалізації; якщо у вас вже є спеціалізація, візьміть карту майстерності. Після цього викресліть опцію мультикласування для цього тиру.
- *Коли ви обираєте **збільшити своє Володіння:*** Заповніть одне з порожніх кіл у розділі «Володіння» на аркуші персонажа, а потім збільште кількість кубиків шкоди вашої зброї на 1. *Чорна рамка навколо комірок цього просування означає, що для його вибору ви маєте витратити два слоти просування та позначити обидві комірки підвищення рівня*.
- *Коли ви обираєте **мультикласування:*** Оберіть додатковий клас, один із його доменів та отримайте його класову особливість. Додайте відповідний **модуль мультикласу** до свого аркуша персонажа та візьміть карту основи одного з його підкласів. Після цього викресліть опцію просування «покращений підклас» у цьому тирі та всі інші опції «мультикласування» на вашому аркуші персонажа. *Чорна рамка навколо комірок цього просування означає, що для його вибору ви маєте витратити два слоти просування та позначити обидві комірки підвищення рівня*.

## КРОК ТРЕТІЙ: ПОРОГИ ШКОДИ

Збільште всі ваші пороги шкоди на 1.

## КРОК ЧЕТВЕРТИЙ: КАРТИ ДОМЕНІВ

Отримайте нову карту домену вашого рівня або нижче з одного з доменів вашого класу та додайте її до свого боєкомплекту або сховища. Якщо ваш боєкомплект вже заповнений, ви не зможете додати до нього нову карту, доки не перемістите іншу до сховища. Ви також можете обміняти одну з раніше отриманих карт домену на іншу карту домену того ж рівня або нижче.