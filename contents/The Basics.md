# ОСНОВИ

## ЩО ТАКЕ DAGGERHEART?

Daggerheart – це настільна рольова гра для одного Майстра Гри (МГ) та 2-5 гравців. Кожна ігрова сесія триває приблизно 2-4 години, і в Daggerheart можна грати як окрему пригоду (ваншот), так і багатосесійну кампанію будь-якої тривалості.

Під час гри в Daggerheart МГ описує ситуації, веде розповідь про події та керує супротивниками чи перешкодами, з якими стикаються Персонажі Гравців (ПГ). Гравці, у свою чергу, відіграють реакції своїх ПГ на запропонований МГ сценарій. Якщо результат дії гравця залежить від долі чи фортуни, МГ пропонує зробити кидок дії.

Роблячи кидок дії, гравець використовує Дуальні кубики (Duality Dice) – два 12-гранні кубики (d12) різного кольору, що символізують Надію та Страх. Гравець кидає Дуальні кубики, до результатів додаються відповідні модифікатори, а підсумок порівнюється зі Складністю, визначеною МГ. Якщо підсумок дорівнює Складності або перевищує її, гравець досягає успіху. Якщо він нижчий – зазнає невдачі. Крім того, залежно від того, на якому з Дуальних кубиків випаде більше значення, змінюється і ситуація: гравець може отримати корисні жетони Надії, або ж МГ отримає грізні жетони Страху.

## ЗОЛОТЕ ПРАВИЛО

Найголовніше правило Daggerheart – творіть гру за власними правилами. Правила, подані в цьому SRD, покликані допомогти вам отримати задоволення від гри, проте кожен по-своєму тлумачить правила та розповідає історії. Правила ніколи не мають ставати на заваді історії, яку ви прагнете розповісти, персонажам, якими ви хочете грати, чи пригодам, у які ви бажаєте поринути. За взаємною згодою вашої групи, будь-що можна змінити відповідно до вашого стилю гри. Якщо існує правило, яке ви воліли б проігнорувати або змінити, сміливо вносьте будь-які корективи за згодою всіх за столом.

## РІШЕННЯ ВАЖЛИВІШІ ЗА ПРАВИЛА

Під час гри в Daggerheart МГ та гравці завжди повинні надавати перевагу власним рішенням, а не суворому дотриманню правил. Цей SRD дає відповіді на багато запитань, що можуть виникнути у вашої групи стосовно гри, але не на всі. Якщо ви сумніваєтеся, як саме застосувати те чи інше правило, МГ повинен ухвалити рішення, яке найкраще пасуватиме до розповіді.

Наприклад, у Daggerheart є зброя під назвою «хапач» (grappler), що дозволяє притягнути ціль до себе. Якщо ви спробуєте використати його, щоб притягнути цілий замок, опис зброї цього не забороняє, але в контексті історії це видається малоймовірним. Натомість МГ може постановити, що ви вирвете кілька цеглин або ж притягнете себе до стіни.

Подібним чином, якщо ваш персонаж робить щось, що логічно має призвести до негайної смерті – наприклад, стрибає в активний вулкан без захисту – ви можете не отримати шансу зробити один зі спеціальних кидків смерті Daggerheart, які зазвичай дають контроль над долею персонажа в його останні миті. Про такі наслідки слід попереджати заздалегідь, до того, як дія буде виконана, і вони завжди повинні випливати з логіки ігрового світу.

Оскільки Daggerheart – гра, зосереджена на розповіді, тут не вітаються суто технічні тлумачення правил, вирвані з контексту. Усе повинно підпорядковуватися логіці вигаданого світу, а МГ має повноваження та обов’язок ухвалювати рішення щодо застосування правил так, щоб підкреслити цю логіку.