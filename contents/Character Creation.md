# СТВОРЕННЯ ПЕРСОНАЖА

Якщо тільки ваша ігрова група не вирішить використовувати готових персонажів, кожен гравець створює власного ПГ (персонажа гравця), роблячи низку послідовних виборів. Деякі з цих рішень є суто оповідними, тобто вони проявляються або впливають на гру лише через відіграш ролі; інші ж є механічними виборами, які визначають, на що здатен їхній ПГ, та наскільки ймовірно він досягатиме успіху, роблячи ходи та здійснюючи дії.

> ***Примітка:*** *Ім'я, займенники та опис вашого персонажа можна заповнити на будь-якому етапі його створення*.

## КРОК 1: ОБЕРІТЬ КЛАС ТА ПІДКЛАС

**[Класи](Classes.md)** — це рольові архетипи, які визначають, до яких класових умінь та **карт доменів** ПГ отримує доступ протягом кампанії. У цьому SRD представлено дев'ять класів: Бард, Друїд, Захисник, Слідопит, Пройда, Серафим, Чаклун, Воїн, Чарівник.

- Оберіть клас та візьміть відповідний **аркуш персонажа** й роздруківки **посібника для персонажа**. Ці аркуші призначені для запису даних вашого ПГ; ви будете оновлювати їх та звертатися до них протягом усієї кампанії.
- Кожен клас починається з одного або кількох унікальних **класових умінь**, описаних на лицьовій стороні аркуша персонажа відповідного класу. Якщо ваше класове уміння передбачає вибір, зробіть його зараз.

**Підкласи** глибше розкривають архетип класу та підкреслюють його особливості, надаючи доступ до унікальних **умінь підкласу**. Кожен клас має два підкласи. Оберіть один із підкласів вашого класу та візьміть його карту **Основи (Foundation)**.

## КРОК 2: ОБЕРІТЬ ВАШЕ ПОХОДЖЕННЯ

**Походження** вашого персонажа поєднує два елементи: **[рід](Ancestries.md)** та **[спільноту](Communities.md)**.

- **Рід** персонажа визначає його вид або лінію наслідування; він надає певні фізичні риси та два унікальні **уміння роду**. Візьміть карту одного з наступних родів, потім запишіть його назву в поле «Походження» на вашому аркуші персонажа: Кланкер, Дракона, Дворф, Ельф, Фейрі, Фавн, Фірболг, Фунгріл, Галапа, Гігант, Гоблін, Гафлінг, Людина, Інферніс, Катарі, Орк, Ріббет, Сіміанець. Щоб створити Змішаний Рід, візьміть верхнє (перше в списку) уміння роду з одного роду та нижнє (друге в списку) уміння роду з іншого.
- **Спільнота** вашого персонажа відображає його культуру або середовище, з якого він походить, та надає йому **уміння спільноти**. Візьміть карту однієї з наступних спільнот, потім запишіть її назву в поле «Походження» на вашому аркуші персонажа: Високородні, Книгонароджені, Ладородні, Гребенеродні, Моренароджені, Хитронароджені, Підземнородні, Мандронароджені, Диконароджені.

## КРОК 3: РОЗПОДІЛІТЬ ХАРАКТЕРИСТИКИ ПЕРСОНАЖА

Ваш персонаж має шість характеристик, що відображають його фізичні, розумові та соціальні здібності:

- **Спритність (Agility)** (використовуйте для Бігу, Стрибків, Маневрування тощо)  
  Висока Спритність означає, що ви швидкі на ноги, вправні на складній місцевості та миттєво реагуєте на небезпеку. Ви робитимете Кидок Спритності, щоб хутко видертися по мотузці, добігти до укриття або перестрибувати з даху на дах.
- **Сила (Strength)** (використовуйте для Підняття, Розтрощення, Захоплення тощо)  
  Висока Сила свідчить про те, що ви краще справляєтеся із завданнями, які випробовують вашу фізичну міць та витривалість. Ви робитимете Кидок Сили, щоб виламати двері, підняти важкі предмети або встояти на ногах проти ворога, що йде напролом.
- **Вправність (Finesse)** (використовуйте для Контролю, Приховування, Майстрування тощо)  
  Висока Вправність означає, що ви вправні у завданнях, що вимагають точності, скритності або найвищого ступеня контролю. Ви робитимете Кидок Вправності, щоб користуватися тонкими інструментами, залишатися непоміченим або завдавати філігранних ударів.
- **Інстинкт (Instinct)** (використовуйте для Сприйняття, Відчуття, Орієнтування тощо)  
  Розвинений Інстинкт означає, що ви маєте тонке чуття довкілля та природну інтуїцію. Ви робитимете Кидок Інстинкту, щоб передчувати небезпеку, помічати деталі у навколишньому світі або вистежувати невловимого ворога.
- **Харизма (Presence)** (використовуйте для Переконання, Виступів, Обману тощо)  
  Висока Харизма свідчить про вашу сильну особистість та легкість у соціальних взаємодіях. Ви робитимете Кидок Харизми, щоб обстоювати свою позицію, залякувати ворога або привертати увагу натовпу.
- **Знання (Knowledge)** (використовуйте для Пригадування, Аналізу, Осягнення тощо)  
  Глибокі Знання означають, що ви володієте інформацією, недоступною іншим, та вмієте застосовувати свій розум для дедукції та умовиводів. Ви робитимете Кидок Знання, щоб тлумачити факти, чітко бачити закономірності або пригадувати важливу інформацію.

Коли ви «кидаєте з характеристикою», модифікатор цієї характеристики додається до загального результату кидка. Розподіліть модифікатори +2, +1, +1, +0, +0, -1 між характеристиками вашого персонажа на власний розсуд.

## КРОК 4: ЗАПИШІТЬ ДОДАТКОВУ ІНФОРМАЦІЮ ПРО ПЕРСОНАЖА

- Персонажі розпочинають нову кампанію на **1-му рівні**. Запишіть ваш рівень у спеціально відведеному місці вгорі аркуша персонажа.
- **Ухилення (Evasion)** відображає здатність вашого персонажа уникати шкоди. Початкове Ухилення вашого персонажа залежить від його класу та вказане безпосередньо під полем «Ухилення» на аркуші персонажа; перепишіть це число у відповідне поле.
- **Пункти Здоров’я (ПЗ) (Hit Points, HP)** — це умовна міра вашого фізичного стану. Ваші початкові ПЗ залежать від класу та зазначені на аркуші персонажа.
- **Стрес (Stress)** відображає вашу здатність протистояти психічному та емоційному напруженню в небезпечних ситуаціях та під час фізичних навантажень. Кожен ПГ починає з 6 комірками Стресу.
- **Надія (Hope)** — це метавалюта, що дає змогу використовувати особливі ходи та певні вміння чи риси. Усі ПГ починають з 2 одиницями Надії; позначте їх у полі «Надія» на вашому аркуші персонажа.

## КРОК 5: ОБЕРІТЬ ПОЧАТКОВЕ СПОРЯДЖЕННЯ

Оберіть вашу **[зброю](Weapons.md)**:

- Обирайте з Таблиць Зброї 1-го Рівня. Це може бути або **дворучна основна зброя**, або **одноручна основна зброя разом із одноручною допоміжною зброєю**. Потім спорядіть обране, записавши його в поле «Активна Зброя» на вашому аркуші персонажа.
- На 1-му рівні ваше **Володіння (Proficiency)** дорівнює 1; запишіть це число в поле «Володіння» на аркуші персонажа, а потім обчисліть та запишіть ваш **кидок шкоди**, поєднавши значення вашого Володіння з **кубиками шкоди** вашої спорядженої зброї. *Приклад: Якщо ваше Володіння дорівнює 1, а кубики шкоди вашої зброї — d6+1, ваш кидок шкоди становитиме 1d6+1. Володіння визначає лише кількість кубиків шкоди, які ви кидаєте, і не впливає на жодні фіксовані модифікатори шкоди*.

Оберіть та надягніть один комплект **[обладунків](Armor.md)** з Таблиці Обладунків 1-го Рівня, потім запишіть його характеристики в поле **«Активні Обладунки»** на аркуші персонажа.

- Додайте рівень вашого персонажа до **Базових Порогів** ваших споряджених обладунків та запишіть сумарне значення для обох показників у відповідні поля. При створенні персонажа ваш рівень — 1.
- Запишіть ваш **Показник Броні** у поле вгорі ліворуч на аркуші персонажа. Ваш Показник Броні дорівнює **Базовому Показнику** ваших споряджених обладунків плюс будь-які постійні бонуси до Показника Броні від інших умінь, рис або ефектів вашого персонажа.

Додайте наступні предмети до розділу **«Інвентар»** на вашому аркуші персонажа:

- Смолоскип, 50 футів мотузки, базові припаси та жменю золота (позначте одну комірку в лівій колонці аркуша персонажа з назвою «Золото > Жмені») 
- АБО Мале Зілля Здоров'я (відновлює 1d4 Пунктів Здоров'я), АБО Мале Зілля Витривалості (знімає 1d4 Стресу) 
- Один із класових предметів, перелічених у вашому посібнику персонажа 
- Якщо доречно, той класовий предмет, який ви обрали для зберігання своїх заклинань 
- Будь-які інші предмети, схвалені МГ, які ви хотіли б мати на початку гри 

## КРОК 6: СТВОРІТЬ ВАШУ ПЕРЕДІСТОРІЮ

Продумайте **передісторію** вашого персонажа, відповідаючи на **запитання щодо передісторії** з посібника персонажа, змінюючи або замінюючи їх, якщо вони не відповідають образу персонажа, якого ви прагнете створити.

> ***Примітка:*** *Ваша передісторія не має прямого механічного впливу, але вона суттєво визначає персонажа, якого ви будете відігравати, та підготовку МГ. Протягом створення персонажа ви можете коригувати рішення, прийняті на попередніх етапах, аби передісторія краще пасувала до образу, що поступово вимальовується. За бажанням, ви можете залишити минуле вашого персонажа дещо туманним і розкривати його деталі вже під час гри*.

## КРОК 7: СТВОРІТЬ ВАШІ ДОСВІДИ

Досвід — це слово або коротка фраза, що уособлює певний набір навичок, рис характеру чи здібностей, набутих вашим персонажем протягом життя. Коли ваш ПГ робить хід, він може витратити Надію, щоб додати модифікатор відповідного Досвіду до кидка.

- Ваш ПГ отримує два Досвіди при створенні персонажа, кожен із модифікатором +2.
- Не існує вичерпного переліку Досвідів для вибору, проте Досвід не може бути надто узагальненим і не повинен надавати персонажу конкретних механічних переваг, таких як магічні заклинання чи особливі вміння. *Наприклад, «Щасливчик» або «Надзвичайно вправний» є надто розмитими, оскільки їх можна застосувати майже до будь-якого кидка. Подібним чином, «Надзвуковий політ» чи «Невразливість» натякають на надмірні спеціальні вміння, що порушують баланс гри*.

> **ПРИКЛАДИ ДОСВІДІВ**
>
> **Передісторії:** *Найманий вбивця, Коваль, Тілоохоронець, Мисливець за головами, Кухар королівської родини, Цирковий артист, Аферист, Скинутий монарх, Польовий лікар, Верховна жриця, Купець, Аристократ, Пірат, Політик, Втікач, Учений, Найманий солдат, Вояка, Оповідач, Злодій, Мандрівник* 
>
> **Риси характеру:** *Приязний, Загартований боями, Книголюб, Чарівний, Полохливий, Друг для всіх, Готовий допомогти, Залякуюча зовнішність, Лідер, Одинак, Вірний, Спостережливий, Жартівник, Красномовець, Липкі пальці, Впертий як віслюк, Майстер виживання, Юний та наївний* 
>
> **Спеціалізації:** *Акробат, Гравець, Цілитель, Винахідник, Знавець магічної історії, Картограф, Майстер перевтілень, Штурман, Влучний стрілець, Експерт з виживання, Головоріз, Тактик* 
>
> **Навички:** *Приборкувач тварин, Торговець, Смертоносний приціл, Швидко вчиться, Неймовірна сила, Брехун, Легка хода, Дипломат, Фотографічна пам'ять, Спритні руки, Ремонтник, Збирач непотребу, Слідопит* 
>
> **Фрази:** *Спіймай, якщо зможеш; Прикидайся, доки не вийде; Початківцям щастить; Тримати оборону; Я тебе не підведу; Я тебе зловлю; Я прикрию твою спину; Знання — це сила; Друг природи; Більше ніколи; Нікого не покину в біді; Бийся з рівним собі; Вистава має тривати; Це не обговорюється; Вовк в овечій шкурі* 

## КРОК 8: ОБЕРІТЬ КАРТИ ДОМЕНІВ

Ваш клас має доступ до двох із дев'яти [Доменів](Domains.md), що входять до основного набору. Оберіть дві карти з доменів вашого класу, перелічених у верхньому лівому кутку аркуша персонажа. Ви можете взяти одну карту з кожного домену або дві з одного — на ваш вибір.

## КРОК 9: СТВОРІТЬ ВАШІ ЗВ'ЯЗКИ

Зв'язки — це стосунки між ПГ. Щоб створити зв'язки, дотримуйтесь цих кроків:

- По черзі нехай кожен гравець розповість іншим про свого персонажа — щонайменше, його ім'я, займенники, опис, досвіди та відповіді на запитання щодо передісторії.
- Обговоріть можливі зв'язки між ПГ, використовуючи для натхнення запитання з розділу «Зв'язки» у вашому посібнику персонажа.
- Запропонуйте принаймні один зв'язок між вашим персонажем та ПГ кожного іншого гравця. Прийміть ті запропоновані зв'язки, які вам цікаво розвивати, та відхиліть інші.

> ***Примітка:*** *Гравець може відхилити запропонований зв'язок із будь-якої причини, і це цілком нормально, якщо не між усіма парами ПГ одразу будуть встановлені стосунки — ви завжди зможете відкрити та розвинути їх під час гри*.