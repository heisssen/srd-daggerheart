# БІЙ

Хоча Daggerheart і поза боєм, і в бою спирається на єдиний принцип спільної оповіді, фізичні сутички значною мірою залежать від кількох ключових механік, пов'язаних з атакою, маневруванням та отриманням шкоди.

## УХИЛЕННЯ

**Ухилення** відображає здатність персонажа уникати атак та інших несприятливих ефектів. Будь-який кидок, спрямований проти ПГ, має Складність, що дорівнює показнику Ухилення цілі. Базове Ухилення ПГ визначається його класом, але може бути змінене картами доменів, спорядженням, станами та іншими ефектами.

> ***Примітка:*** *Для атак, спрямованих проти супротивників, використовується Складність цілі, а не її Ухилення*.

## ПУНКТИ ЗДОРОВ'Я ТА ПОРОГИ ШКОДИ

**Пункти Здоров'я (ПЗ)** відображають здатність персонажа витримувати фізичні ушкодження. Коли персонаж отримує шкоду, він зазначає від 1 до 3 ПЗ, залежно від своїх **порогів шкоди**:

- Якщо остаточна шкода дорівнює порогу Тяжкої шкоди персонажа або перевищує його, він зазначає 3 ПЗ.
- Якщо остаточна шкода дорівнює порогу Значної шкоди персонажа або перевищує його, але є меншою за поріг Тяжкої шкоди, він зазначає 2 ПЗ.
- Якщо остаточна шкода менша за поріг Значної шкоди персонажа, він зазначає 1 ПЗ.

Якщо отримана шкода будь-коли зменшується до 0 або менше, жоден ПЗ не зазначається.

Пороги шкоди ПГ обчислюються додаванням його рівня до порогів шкоди, вказаних на його споряджених обладунках. Початкова кількість ПЗ ПГ залежить від його класу, але він може отримати додаткові Пункти Здоров'я завдяки розвитку, особливостям та іншим ефектам.

Пороги Шкоди та ПЗ супротивника вказані в його параметрах.

Коли персонаж зазначає свій останній Пункт Здоров'я, він падає. Якщо падає ПГ, він здійснює хід смерті.

Персонажі можуть відновлювати Пункти Здоров'я, здійснюючи ходи простою (див. «Простій») або активуючи відповідні спеціальні вміння чи ефекти.

> ***Додаткове Правило: Величезна Шкода***
>
> *Якщо персонаж будь-коли отримує шкоду, що вдвічі перевищує його поріг Тяжкої шкоди, він зазначає 4 ПЗ замість 3*.