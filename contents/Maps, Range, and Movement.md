# КАРТИ, ДАЛЬНІСТЬ ТА РУХ

У Daggerheart можна грати, використовуючи «театр уяви» або ж карти та мініатюри. Наведені нижче відповідності абстрактних діапазонів дальності фізичним вимірам припускають, що 1 дюйм на карті приблизно дорівнює 5 футам в ігровому світі.

Daggerheart використовує такі **діапазони дальності** для перетворення умовного розташування на відносну відстань з метою визначення цілей, руху та інших ігрових механік:

- **Рукопашна:** Достатньо близько, щоб торкнутися; до кількох футів.
- **Дуже Близька:** Достатньо близько, щоб розрізнити дрібні деталі; приблизно 5-10 футів. Перебуваючи в небезпеці, персонаж може в рамках своєї дії переміститися з Дуже Близького радіусу в Рукопашний. *На карті: будь-що в межах коротшого боку ігрової карти (2-3 дюйми)*.
- **Близька:** Достатньо близько, щоб розрізнити помітні деталі; приблизно 10-30 футів. Перебуваючи в небезпеці, персонаж може в рамках своєї дії переміститися з Близького радіусу в Рукопашний. *На карті: будь-що в межах довжини олівця (5-6 дюймів)*.
- **Далека:** Достатньо близько, щоб розрізнити лише загальні риси; приблизно 30-100 футів. Перебуваючи в небезпеці, персонаж мусить успішно здійснити Кидок Спритності, щоб безпечно переміститися з Далекого радіусу в Рукопашний. *На карті: будь-що в межах довшого боку стандартного аркуша паперу (11-12 дюймів)*.
- **Дуже Далека:** Занадто далеко, щоб розрізнити будь-які деталі; приблизно 100-300 футів. Перебуваючи в небезпеці, персонаж мусить успішно здійснити Кидок Спритності, щоб безпечно переміститися з Дуже Далекого радіусу в Рукопашний. *На карті: будь-що за межами Далекого радіусу, але все ще в межах зони конфлікту чи сцени*.
- **Поза Досяжністю:** Усе, що знаходиться далі Дуже Далекого радіусу персонажа, вважається Поза Досяжністю і зазвичай не може бути ціллю.

Дальність вимірюється від джерела ефекту (наприклад, від атакуючого чи заклинателя) до цілі чи об'єкта ефекту.

Зазначена дальність зброї, заклинання, вміння, предмета чи іншого ефекту є максимальною; якщо не вказано інше, їх можна використовувати й на менших відстанях.

> ***Додаткове Правило: Визначені Дальності***
>
> *Якщо ваша група надає перевагу більш точним правилам визначення дальності, ви можете використовувати під час бою карту з 1-дюймовою сіткою. У такому разі дотримуйтесь наступних відповідностей:*
>
> *- **Рукопашна:** 1 клітинка*
> *- **Дуже Близька:** 3 клітинки*
> *- **Близька:** 6 клітинок*
> *- **Далека:** 12 клітинок*
> *- **Дуже Далека:** 13+ клітинок*
> *- **Поза Досяжністю:** Поза межами бойової карти*

## РУХ ПІД ТИСКОМ

Перебуваючи під тиском або в небезпеці та здійснюючи кидок дії, ви можете переміститися в будь-яке місце в межах Близького радіусу як частину цієї дії. Якщо ви наразі не робите кидка дії, або ж бажаєте переміститися далі, ніж на Близьку відстань, вам необхідно успішно здійснити Кидок Спритності, аби безпечно змінити позицію.

Супротивник може переміститися в межах Близького радіусу безкоштовно як частину своєї дії, або ж у межах Дуже Далекого радіусу окремою дією.

## ЗОНА ДІЇ

Якщо не вказано інше, усі цілі групового ефекту мають знаходитися в межах Дуже Близького радіусу від єдиної точки виникнення ефекту, яка, у свою чергу, має бути в межах досяжності вашого ефекту.

## ЛІНІЯ ОГЛЯДУ ТА УКРИТТЯ

Якщо не вказано інше, стрілець (або той, хто атакує на відстані) повинен мати **лінію огляду** до своєї цілі, аби здійснити кидок атаки. Якщо між атакуючим та ціллю є часткова перешкода, ціль вважається такою, що перебуває в **укритті**. Атаки крізь укриття здійснюються з недоліком. Якщо перешкода повністю блокує огляд, лінія огляду відсутня.